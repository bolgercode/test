title: Bouppteckning
type: text/vnd.tiddlywiki

Efter att en ansökan om äktenskapsskillnad lämnats in till tingsrätten bör ni sammanställa en förteckning över de tillgångar och skulder som finns i boet. En bouppteckning är en frivillig handling och det är långt ifrån alla äkta makar som går skilda vägar som upprättar en sådan. Ofta gör makarna i stället vid bodelningen en enklare utredning av tillgångar och skulder. Det är emellertid alltid en god idé att upprätta en bouppteckning, inte minst för att undvika meningsskiljaktigheter kring vilka tillgångar som var och en av makarna faktiskt ägde när skilsmässoansökan lämnades in. Som framgår skall bouppteckningen utgå från en ögonblicksbild av makarnas tillgångar och skulder för tidpunkten när ansökan om äktenskapsskillnad lämnades in. Detta innebär att saker som avyttrats efter denna tidpunkt likväl skall inkluderas i bouppteckningen medan saker som köpts vid ett senare tillfälle inte skall tas med.

I bouppteckningen skall det framgå vilka tillgångar som respektive make äger samt värdet på dessa tillgångar. Det skall även framgå om någon av tillgångarna i boet är enskild egendom och så fall vem av er som äger denna. Därutöver skall det framgå hur skuldsättningen ser ut för respektive make samt om och i så fall hur skuldsättningen är kopplad till respektive makes egendom.
